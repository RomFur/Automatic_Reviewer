Harry Potter är en serie fantasyromaner, av författaren J.K. Rowling, som började ges ut 1997 och avslutades 2007. Böckerna har gjort stor succé, med översättningar till 73 språk och försäljningssiffror på över 450 miljoner exemplar i hela världen.[1] De svenska översättningarna har gjorts av Lena Fries-Gedin. Efter framgången har böckerna också filmatiserats, med Daniel Radcliffe i rollen som Harry Potter. Den första filmen i serien hade premiär 2001. Böckerna om Harry Potter har fått beröm för att de inspirerat många barn till att läsa och kritik för att de, främst enligt vissa religiösa grupper, påstås förespråka häxkonster.[2][3][4] Namnet Harry ökade tydligt i popularitet i Sverige under 2000-talet och kom lite oväntat tillbaka in på topp 100-listan för nyfödda pojkar redan 2008, vilket kan ha att göra med seriens publiksuccé.[5]

Böcker om Harry Potter
Titel	Engelsk originaltitel	Utgivningsdatum	På svenska
Harry Potter och de vises sten	Harry Potter and the Philosopher's Stone	26 juni 1997	24 augusti 1999[6]
Harry Potter och hemligheternas kammare	Harry Potter and the Chamber of Secrets	2 juli 1998	juni 2000[7]
Harry Potter och fången från Azkaban	Harry Potter and the Prisoner of Azkaban	8 juli 1999	24 januari 2001[8]
Harry Potter och den flammande bägaren	Harry Potter and the Goblet of Fire	8 juli 2000	26 september 2001[9]
Harry Potter och Fenixorden	Harry Potter and the Order of the Phoenix	21 juni 2003	3 april 2004[10]
Harry Potter och halvblodsprinsen	Harry Potter and the Half-Blood Prince	16 juli 2005	9 november 2005[11]
Harry Potter och dödsrelikerna	Harry Potter and the Deathly Hallows	21 juli 2007	21 november 2007[12]
Handling
För handlingen i de enskilda böckerna, se artikeln om respektive bok.

Hogwartsexpressen som för eleverna från London till internatskolan för trollkarlar.
Böckerna handlar om den föräldralöse Harry Potter som har vuxit upp hos sin döda mors släktingar, den kärlekslösa familjen Dursley. Hemma hos familjen Dursley blir han mobbad av sin kusin Dudley och utfryst av alla. Familjen Dursley säger att Harrys föräldrar dog i en bilolycka. På sin elvaårsdag får han av halvjätten Rubeus Hagrid reda på att han är trollkarl, att han inte hör hemma hos mugglarfamiljen (mugglare är icke-magiska människor), att hans föräldrar blev mördade av den onda Lord Voldemort, och att han har antagits till utbildning på internatskolan Hogwarts (där hans föräldrar också har gått). Familjen vägrar låta Harry se brevet från Hogwarts, därför kommer Hagrid och hämtar honom, och visar sedan vägen till Hogwarts skola för häxkonster och trolldom.

Under första middagen på skolan blir han sorterad i elevhemmet Gryffindor. På skolan får han sina första vänner: trollkarlen Ron Weasley och mugglarfödda Hermione Granger. Han får även ett par fiender, bland andra Draco Malfoy som kommer från en av de "renblodiga" trollkarlsfamiljerna, och läraren Severus Snape som verkar ha något emot Harry från början. Harry får också en förebild i den vise rektorn Albus Dumbledore. Under sin utbildning får han reda på mer och mer om sina föräldrar, Lily (född Evans) och James Potter, som dog medan de kämpade mot den ondaste trollkarlen genom tiderna, Lord Voldemort. Det var bara hans mors kärlek som räddade Harry från döden, med ett litet blixtformat ärr i pannan som enda resultat. Förbannelsen kastades sedan tillbaks på Voldemort själv och gjorde honom till någonting omänskligt och svagt, så svag att en del av hans anhängare trodde att han dog. När Harry kommer till Hogwarts märker han allt fler tecken på att Voldemort är på väg tillbaka och att många människor riskerar att dö i den stora kampen mot honom och hans anhängare dödsätarna.

Stil
Böckerna om Harry Potter är enligt förlaget huvudsakligen riktade till läsare i 10- till 15-årsåldern.[källa behövs] Rowling menar dock att hon inte skrev för någon särskild målgrupp.[källa behövs] (Dessutom sträcker sig böckernas handling tills huvudpersonen är 18 år.)

Allmänt sett har böckerna blivit allt mörkare i tonen ju äldre Harry har blivit och hans förmågor har utvecklats (en bok motsvarar ett år).


Plattform 9 3/4 är den magiska startpunkten för tåget till Hogwarts. Till följd av böckernas och filmernas framgångar har King's Cross station en permanent skylt uppsatt.
Med undantag för några kapitel är böckerna skrivna i begränsat allvetande tredjepersonsperspektiv med Harry som centralfigur. Att berättelserna upplevs genom Harry kan vara en orsak till att många läsare känner så stark samhörighet med honom.

Bland Rowlings främsta talanger som författare finns bland annat hennes förmåga att återge en komplicerad men i stort sett sömlös intrig som spänner över en lång tidsperiod och den inneboende logiken i Harry Potter-universumet.

Vissa teman som återkommer är rasism, folkmord och fördomar – de är kännetecken för Voldemort och hans anhängare, men förekommer även mellan trollkarlar och det icke-magiska samhället. Detta anser vissa vara väldigt problematiskt.

Böckerna har jämförts med många välkända böcker och bokserier, till exempel C.S. Lewis böcker om Narnia och J.R.R. Tolkiens Sagan om ringen. Rent tekniskt passar böckerna in i den brittiska internatskole-genren och scenerna med Harrys släktingar, familjen Dursleys, har jämförts med Roald Dahls verk. Andra har jämfört Harry Potter med Luke Skywalker i Stjärnornas krig, som bor med sin moster och morbror som ljuger om hans föräldrars verkliga öden. Precis som Skywalker blev Harry Potter placerad hos sina släktingar av en vis man (Obi-Wan Kenobi/Albus Dumbledore) för att skydda honom mot en ond makt (Kejsar Palpatine/Lord Voldemort).

Utgivningen

Det här avsnittet behöver fler eller bättre källhänvisningar för att kunna verifieras. (2022-05)
Åtgärda genom att lägga till pålitliga källor (gärna som fotnoter). Uppgifter utan källhänvisning kan ifrågasättas och tas bort utan att det behöver diskuteras på diskussionssidan.

Det här avsnittet innehåller inaktuella uppgifter och behöver uppdateras. (2023-10)
Hjälp gärna Wikipedia att åtgärda problemet genom att redigera artikeln eller diskutera saken på diskussionssidan.
Idén till Harry Potter-böckerna ska enligt Rowling ha uppstått under en tågresa mellan Manchester och London. Hela händelseförloppet i de sju böckerna visste hon tidigt i skrivprocessen. Det tog fem år för henne att skriva klart första boken. Hon hade skrivit några få kapitel när hon flyttade till Edinburgh. Där tog skrivandet fart på riktigt då hon under all sin lediga tid skrev, främst på olika caféer medan hennes dotter låg och sov i vagnen bredvid henne.[13]

Flera större förlag tackade nej till Rowlings bokförslag, eftersom de inte var beredda att skriva kontrakt på sju böcker med en okänd författare. Förlagen ansåg att målgruppen främst var unga pojkar och det lilla independentförlaget Bloomsbury, som till slut antog hennes manus, trodde att pojkar inte skulle vilja läsa en bok av en kvinnlig författare. Därför förkortade hon sitt förnamn, Joanne, och eftersom hon inte har något andra förnamn, lade hon till sin farmors namn, Kathleen, och fick J.K. Rowling, en acceptabel kompromiss.

Den första boken, Harry Potter och de vises sten, fick till största delen bra recensioner och gott rykte bland läsarna och blev rätt oväntat en stor framgång och Rowling fick flera litterära priser.

Den andra och den tredje boken i serien blev ännu större framgångar, så när fyran kom hade publiceringarna blivit stora föreställningar, med bokhandlar som var öppna vid midnatt och mer tv-reklam än vanligt för böckerna om den unge trollkarlen.

I september 2001 hade det sålts över 100 miljoner exemplar av böckerna, varav över en miljon i Sverige.[14]

De tre sista böckerna, nummer fem, sex och sju, föregicks av ännu större spekulationer om vad som skulle hända, rykten och till och med falska kapitel ur böckerna. Numera omgärdas förlagen, tryckerierna och författaren av stora säkerhetspådrag för att förhindra att hemligheterna om ens böckernas titlar ska komma ut i förväg. Rowlings egen webbplats har till och med en sektion för att förneka olika rykten om kommande böcker. De fyra sista Harry Potter-böckerna är de snabbast säljande böckerna någonsin.

Sommaren 2007 gavs den engelska versionen av den sista boken i serien Harry Potter and the Deathly Hallows ut. På utgivningsnatten anordnade The Swedish Rowling Fanclub, i samverkan med SF-bokhandeln, en kö i Gamla Stan i Stockholm.

Övriga böcker om Harry Potter-världen
2001 skrev J.K. Rowling två böcker till förmån för Comic relief, en välgörenhetsorganisation, under två olika pseudonymer. Den första boken har kommentarer i marginalerna av Harry, Ron och Hermione. Båda nämns som läroböcker i de ”riktiga” böckerna.

Fantastiska vidunder och var man hittar dem (Fantastic Beasts and Where to Find Them), under pseudonymen Newt Scamander
Quidditch genom tiderna (Quidditch Through the Ages), under namnet Kennilworthy Whisp
Harry Potter och det fördömda barnet (Harry Potter and the Cursed Child)
En tredje bok från Harry Potter-världen; The Tales of Beedle the Bard, utkom 2008. Denna bok, som spelar en viss roll i boken Harry Potter och Dödsrelikerna, gavs ut på svenska 2017 med den svenska titeln Barden Beedles berättelser.

Under 2017 släpptes två nya böcker med bakgrundshistoria kring Harry Potter-världen. Böckernas engelska titlar är "Harry Potter: A history of magic – the book of the exhibition" och "Harry Potter – A journey through a history of magic".[15]